---
title: "Decentralizált közösségi hálózat"
disable_title_ext: true
layout: splash
permalink: /
last_modified_at: 2024-10-08T12:09:41+02:00
header:
  overlay_color: "#000"
  overlay_filter: "0.5"
  overlay_image: /assets/images/struccok2.jpg
  caption: "Fotó: [**Pexels**](https://www.pexels.com/photo/ostrich-under-white-sky-60692/)"
  actions:
    - label: Kipróbálom
      url: https://primal.net/
  og_image: /assets/images/struccok_og.jpg
excerpt: "Ahol nem a multicégek birtokolják az adataidat"
---

# Mi az a Noszter?

A "Nostr" (angol mozaikszó: Notes and Other Stuff Transmitted by Relays, magyar kiejtéssel: "Noszter") egy új, decentralizált kommunikációs protokoll, amely teljesen átalakítja a közösségi hálózatok működését. A hagyományos közösségi médiával ellentétben, ahol a felhasználók adatai egyetlen vállalat szerverein tárolódnak, a Noszter elosztott hálózat, így nagyobb szabadságot és adatbiztonságot kínál.

## Miért jó ez a gyakorlatban?

### 1. Decentralizált
A Noszter nem függ egyetlen központi szervertől vagy cégtől, nincsen vezérigazgató vagy központi hatalom, amely irányítaná a kommunikációt vagy visszaélne a személyes adatokkal. A felhasználók teljes mértékben rendelkeznek a saját tartalmaik és adataik felett.

### 2. Privát és biztonságos
A felhasználói kulcsokkal mindenki saját maga kontrollálja a személyes adatait. Nincs szükség központosított ellenőrzésre vagy bejelentkezési rendszerre, ami nagyobb biztonságot nyújt. A titkosítás garantálja, hogy a kommunikáció ne legyen kiszolgáltatva harmadik félnek.

### 3. Ellenáll a cenzúrának
Mivel a Noszter hálózatnak nincs központja, gyakorlatilag lehetetlen letiltani vagy cenzúrázni a felhasználókat. A tartalmat több független relé továbbítja, így nincsen gyenge pont, támadási pont (single point of failure), ahol ki lehetne zárni felhasználókat/tartalmakat a rendszerből.

### 4. Nyílt forráskódú és közösségi alapú
A Noszter nyílt forráskódú projekt, tehát nincsen benne rejtett algoritmus, ami valamilyen titkos szisztéma szerint adagolná a tartalmat a felhasználóknak. Ugyanakkor bárki hozzájárulhat a hálózat fejlesztéséhez, és részt vehet a növekvő közösség építésében.

### 5. Platform helyett protokoll
A Noszter nem köti a felhasználókat egyetlen alkalmazáshoz vagy weboldalhoz. Számos kliens áll rendelkezésre különféle platformokon (mobil, asztali gép, stb.), így mindenki a számára legmegfelelőbb felületen férhet hozzá. A kliensek közötti váltás a gyakorlatban olyan, mintha valaki átköltözne Facebookról Telegrammra, de megmaradna az összes ismerőse és korábbi bejegyzése.

## Mik a gyengeségei a Noszternek?

### 1. Biztonsági kockázatok
A Noszter protokoll használata során a felhasználók sebezhetők lehetnek a biztonsági támadásokkal szemben, például a phishing-támadások vagy a kriptográfiai támadások, miközben a relék és a média szerverek gyűjthetik a felhasználók IP címeit.

### 2. Skálázhatóság
Kérdéses, hogy a Noszter mennyire alkalmas nagy méretű hálózat kezelésére. Ez korlátozhatja a felhasználók számát és a hálózat teljesítményét.

### 3. Felhasználói élmény
A Noszter használata során sokaknak nehézséget okoz, hogy a felhasználói felület nem elég felhasználóbarát. Nincs "content discovery", ami a felhasználó számára érdekes tartalmakat automatikusan kikeresné, felkínálná.

### 4. Privát kulcsok
A Noszter használatakor a felhasználóknak vigyázniuk kell a privát kulcsukra, miközben online tevékenykednek. Jelenleg nincs "key rotation", a kiszivárgott privát kulcs cseréjére nincs jó megoldás.

### 5. Adatok tárolása, módosítása, törlése
A Noszter nem rendelkezik központi adattárolással, vagyis a relék/média szerverek kiesésekor a felhasználók felelősek a saját adataik tárolásáért. Ugyanakkor a hálózaton publikált adatot nem lehet módosítani, törölni. Ez különösen fontos lehet olyankor, ha valaki érzékeny vagy személyes információt oszt meg, és később ezt megbánja.

Fontos megjegyezni, hogy a Noszter protokoll még fejlesztés alatt áll, a fejlesztők folyamatosan dolgoznak a rendszer biztonságának és skálázhatóságának javításán.

---

A Noszter nem csak közösségi hálózati protokoll, hanem a jövő internetének alapja, ahol a felhasználói szabadság, adatvédelem és tulajdonjog elsődleges szempont. Ha eleged van a cenzúrából, a korlátozásokból és a nagyvállalatok vezette közösségi médiából, próbáld ki a Nosztert!
